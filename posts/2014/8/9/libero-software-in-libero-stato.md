<!--
.. title: Libero Software in Libero Stato
.. slug: libero-software-in-libero-stato
.. date: 2014-08-09 00:00:00
.. tags: 
.. category: 
.. link: 
.. description: 
.. type: text
.. image_copy: 
.. previewimage:
-->

Una pioggia di annunci relativi al software libero nella Pubblica Amministrazione italiana è apparsa nelle ultime settimane sui media locali e nazionali: dalle linee di indirizzo politico espresse dal Consiglio <a rel="nofollow" href="http://www.today.it/tech/regione-lombardia-software-libero.html">della Regione Lombardia</a> alla migrazione ad applicativi open <a rel="nofollow" href="http://ilpiccolo.gelocal.it/trieste/cronaca/2014/05/07/news/informatica-gratis-il-comune-risparmia-900mila-euro-1.9181366">nella città di Trieste</a>, fino alle complete transizioni al desktop Linux <a rel="nofollow" href="http://www.provincia.viterbo.gov.it/home/news/6045-palazzo_gentili_da_il_disco_verde_allutilizzo_del_software_libero.html">in Provincia di Viterbo</a> e <a rel="nofollow" href="http://torino.repubblica.it/cronaca/2014/08/03/news/il_comune_rinnova_i_pc_e_d_laddio_a_microsoft_risparmiamo_6_milioni-93067980/">a Torino</a>. Notizie certo incoraggianti, che rispecchiano una tendenza diffusa ed in progressiva crescita da sostenere e supportare.

Ci auguriamo che i vari enti che si sono orientati sinora in tal senso - o che stanno per farlo - sappiano trarre beneficio non solo dagli strumenti ma anche dai metodi proprio del modello opensource. In primis facendo rete con coloro che hanno già intrapreso la medesima strada, e non ignorando i pregressi analoghi progetti e le relative esperienze accumulate, positive e negative, che tutte insieme forniscono buone pratiche, spunti e percorsi da imitare e raffinare. La <a rel="nofollow" href="http://www.libreumbria.it/2013/05/piano-di-progetto-di-libreumbria/">documentazione</a> non manca, i reciproci contatti neppure, e la community locale - che si concretizza in <a href="https://lugmap.linux.it/regione.php">decine di gruppi</a> disseminati su tutto il territorio - può essere di aiuto per ricevere assistenza in tal frangente.

A tal proposito invitiamo i LUG ed i gruppi di interesse sul tema del software libero ad essere proattivi nei confronti delle proprie istituzioni, non esitando a reagire a questi ed i prossimi annunci andando incontro ai rispettivi rappresentanti politici ed ai funzionari tecnici e offrendo il proprio sostegno in termini di consulenza amichevole e azioni informative presso dipendenti e cittadini.